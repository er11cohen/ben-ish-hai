<!DOCTYPE html>
<html class="client-nojs" lang="he" dir="rtl">
<head>
<meta charset="UTF-8"/>
</head>
<body class="mediawiki rtl sitedir-rtl mw-hide-empty-elt ns-0 ns-subject mw-editable page-בא_ח_שנה_שנייה_פקודי rootpage-בא_ח_שנה_שנייה_פקודי stable issues-group-B skin-minerva action-view">
<div id="mw-mf-viewport">
	<nav id="mw-mf-page-left" class="navigation-drawer view-border-box">
		
	</nav>
	<div id="mw-mf-page-center">
		<div class="banner-container">
			<div id="siteNotice"></div>

		</div>
		</header>
		<main id="content" class="mw-body">
			
			<div class="pre-content heading-holder">
				
				<h1 id="section_0">בא"ח שנה שנייה פקודי</h1>
				<div class="tagline"></div>
				
				

				
			</div>
			
			
			<div id="bodyContent" class="content"><div id="mw-content-text" lang="he" dir="rtl" class="mw-content-rtl"><div class="mw-parser-output"><div class="mf-section-0" id="mf-section-0">

<p><b>הלכות שנה שניה – פרשת פקודי - הלכות כתיבה, סחיטה, רוקק ברוח</b>
</p>
<p>וישם את המנרה באהל מועד נכח השלחן, על ירך המשכן נגבה (שמות מ, כד). נראה לי בסייעתא דשמיא: גופה של מנורה שהוא הנר האמצעי, הוא רומז לשבת; ושלושה נרות מימין ושלושה משמאל: שלושה רומזים ליום רביעי חמישי ושישי, שבהם עושים הכנה לשבת, ושלושה רומזים ליום ראשון ושני ושלישי, שישאר בהם מתוספת הנפש רוח ונשמה של שבת, וכמו שכתבתי בזה בסייעתא דשמיא לעיל ב"תרומה". ונודע שכל השפעת המזון באה מכוח קדושת השבת. לכן בכניסת שבת שהוא התחלת ליל-שבת, אנחנו מקדשין השבת בדגן תירוש ויצהר, כי צריך שולחן שעליו לחם, זה הדגן; וצריך לקדש על היין, זה התירוש; וצריך להדליק הנרות בשמן, זה היצהר. וידוע כי כללות ברכת מזון האדם הם "דגנך תירשך ויצהרך"; ולכן צווה על המנורה הרומזת לשבת, אשר גופה שהוא נר האמצעי הוא כנגד השבת, להשים אותה נגד השולחן הרומז למזון ופרנסה שעליו לחם הפנים, לומר – שפע המזון והפרנסה בא לישראל מכוח קדושת השבת, כמו שאמרו רבותינו ז"ל (ב"ר יא, א): "ברכת ה' היא תעשיר" (משלי י, כב) – זו השבת. ולכן כל אדם ישים לבו ועיניו בהלכות שבת אשר רבו מאוד, לשמור אותו ככל הלכותיו, כי חיות ישראל ומזונם תלוי בשמירת שבת בקדושתו; ואשרי האיש אשר עיניו פקוחות תמיד על זאת.     
</p>
</div><h2 class="in-block section-heading" onclick="javascript:mfTempOpenSection(2)"><div class="mw-ui-icon mw-ui-icon-element indicator"></div><span id="halach"></span><span class="mw-headline" id="הלכות">הלכות</span><span class="mw-editsection"><a1 href="/w/index.php?title=%D7%91%D7%90%22%D7%97_%D7%A9%D7%A0%D7%94_%D7%A9%D7%A0%D7%99%D7%99%D7%94_%D7%A4%D7%A7%D7%95%D7%93%D7%99&amp;action=edit&amp;section=2" title='עריכת פסקה: "הלכות"' data-section="2" class="mw-ui-icon mw-ui-icon-element mw-ui-icon-minerva-edit-enabled edit-page"></a1></span></h2><div class="mf-section-2 collapsible-block" id="mf-section-2">
<h3 class="in-block"><span id=".D7.90"></span><span class="mw-headline" id="אות_א">אות א</span><span class="mw-editsection"><a1 href="/w/index.php?title=%D7%91%D7%90%22%D7%97_%D7%A9%D7%A0%D7%94_%D7%A9%D7%A0%D7%99%D7%99%D7%94_%D7%A4%D7%A7%D7%95%D7%93%D7%99&amp;action=edit&amp;section=3" title='עריכת פסקה: "אות א"' data-section="3" class="mw-ui-icon mw-ui-icon-element mw-ui-icon-minerva-edit-enabled edit-page"></a1></span></h3>
<p>מכלל מלאכות האסורות מן התורה, הוא הכותב והמוחק; ולאו דווקא מוחק אותיות הוא דחייב, אלא אפילו מחק טשטוש דיו בלבד חייב, אם יש במקומו לכתוב שתי אותיות. ואם הוא שיעור אות אחת, אע"פ שפטור מקרבן חטאת וסקילה - הרי זה עשה איסור מן התורה, כדין חצי שיעור דאסור מן התורה. ואם נשאר בידיו טיפת דיו מחמת שהיה כותב בערב-שבת, אסור לרחצה בשבת, אלא כורך עליה חתיכת בגד בעת נטילה שלא יבוא שם מים. וכן הוא הדין אם יש עליו שאר צבע דאסור לרחצו. 
</p>
<h3 class="in-block"><span id=".D7.91"></span><span class="mw-headline" id="אות_ב">אות ב</span><span class="mw-editsection"><a1 href="/w/index.php?title=%D7%91%D7%90%22%D7%97_%D7%A9%D7%A0%D7%94_%D7%A9%D7%A0%D7%99%D7%99%D7%94_%D7%A4%D7%A7%D7%95%D7%93%D7%99&amp;action=edit&amp;section=4" title='עריכת פסקה: "אות ב"' data-section="4" class="mw-ui-icon mw-ui-icon-element mw-ui-icon-minerva-edit-enabled edit-page"></a1></span></h3>
<p>הכותב, אע"פ דאינו חייב מן התורה אלא אם כן כותב בדבר המתקיים על דבר המתקיים, מכל מקום אסור מדברי סופרים אפילו בדבר שאינו מתקיים על דבר שאינו מתקיים. ולכן אסור לכתוב באצבעו במשקין על השולחן, או לרשום על האבק שבזכוכית, או לרשום בצפורן על גב הנייר; וצריך להיזהר נמי שלא לרשום בצפורן על הספר כמו שעושין לסימן לזכור איזה דבר, ואע"פ שאינו רושם בתבנית כתב, אסור. 
</p>
<h3 class="in-block"><span id=".D7.92"></span><span class="mw-headline" id="אות_ג">אות ג</span><span class="mw-editsection"><a1 href="/w/index.php?title=%D7%91%D7%90%22%D7%97_%D7%A9%D7%A0%D7%94_%D7%A9%D7%A0%D7%99%D7%99%D7%94_%D7%A4%D7%A7%D7%95%D7%93%D7%99&amp;action=edit&amp;section=5" title='עריכת פסקה: "אות ג"' data-section="5" class="mw-ui-icon mw-ui-icon-element mw-ui-icon-minerva-edit-enabled edit-page"></a1></span></h3>
<p>אין צביעה באוכלין; ולכן מותר לטבל פיתו במשקה הצבוע אפ על גב דהפת נצבע; וכן מותר ליתן באוכל דבר שצובע אם אין כוונתו לצבוע, אבל אם כוונתו לצבוע, אסור גם באוכלין, מאחר דכוונתו לצבוע. ואף על גב דאמרנו כל שאין כוונתו לצבוע אין איסור צביעה באוכלין, מכל מקום במים ושאר משקין צריך להיזהר, אע"פ שאין כוונתו לצבוע, משום דדמי לעושה עין הצבע, דאסור מן התורה לדעת הרמב"ם ז"ל, וכאשר כתבתי בזה בסה"ק "רב- פעלים" בס"ד. ולכן מה שנוהגים פה עירנו שמביאים על השולחן במסיבה גדולה שני כלים של זכוכית גדולים, וממלאים אותם מים צבועים כגוון של "קרמז" ליופי ונוי, שיהיו נראים כאלו הם מלאים שכר אדום - שלא יעשה צבע המים האלו בשבת. ואסור להניח "כחל" בעיניים בשבת, משום צובע. 
</p>
<h3 class="in-block"><span id=".D7.93"></span><span class="mw-headline" id="אות_ד">אות ד</span><span class="mw-editsection"><a1 href="/w/index.php?title=%D7%91%D7%90%22%D7%97_%D7%A9%D7%A0%D7%94_%D7%A9%D7%A0%D7%99%D7%99%D7%94_%D7%A4%D7%A7%D7%95%D7%93%D7%99&amp;action=edit&amp;section=6" title='עריכת פסקה: "אות ד"' data-section="6" class="mw-ui-icon mw-ui-icon-element mw-ui-icon-minerva-edit-enabled edit-page"></a1></span></h3>
<p>פה עירנו דרכם לעשות שכר לבן ושכר אדום, ולפעמים מערבים זה בזה - צריכין ליזהר שלא יתנו האדום בתוך הלבן, כי הם ניחא להו לעשות להלבן אדום, וכוונתם לכך. ועיין "נשמת-אדם", כלל ד', אות ג', יעוין שם. ועיין "אשל-אברהם", סעיף קטן כ"ה, דאסר במוכרי יין-שרף ומי-דבש לתת לתוכו צבע כדי שיקנו ממנו, משום דניחא להו בכך וכו', יעוין שם. ואם יעשה להפך, שיתן הלבן באדום, כמו שכתב מהר"י חאגיז ז"ל שיתנו היין הלבן באדום - לבי מהסס בהיתר זה בהיכא דכוונתו לצבוע הלבן, כי אם דווקא בהיכא דאין כוונתו לצבוע הלבן, נראה להתיר בכהאי גונא ליתן הלבן באדום. 
</p>
<h3 class="in-block"><span id=".D7.94"></span><span class="mw-headline" id="אות_ה">אות ה</span><span class="mw-editsection"><a1 href="/w/index.php?title=%D7%91%D7%90%22%D7%97_%D7%A9%D7%A0%D7%94_%D7%A9%D7%A0%D7%99%D7%99%D7%94_%D7%A4%D7%A7%D7%95%D7%93%D7%99&amp;action=edit&amp;section=7" title='עריכת פסקה: "אות ה"' data-section="7" class="mw-ui-icon mw-ui-icon-element mw-ui-icon-minerva-edit-enabled edit-page"></a1></span></h3>
<p>אסור להדק בפי הפך מוכין או חתיכת בגד כשהן לחים ובלועין מן המשקה, דנסחטין ע"י הידוק; ואע"פ שאינו מתכוון לכך - פסיק רישא הוא, ואע"פ שאינו מהדק הרבה, גזרו שמא יהדק בחוזק. וספוג, אין מקנחין בו כלל, אלא אם כן יש בו אחיזה; ואפילו חדש ויבש אסור, דלא פלוג רבנן; ועיין "תוספת-שבת", סעיף קטן ל"ב. 
</p>
<h3 class="in-block"><span id=".D7.95"></span><span class="mw-headline" id="אות_ו">אות ו</span><span class="mw-editsection"><a1 href="/w/index.php?title=%D7%91%D7%90%22%D7%97_%D7%A9%D7%A0%D7%94_%D7%A9%D7%A0%D7%99%D7%99%D7%94_%D7%A4%D7%A7%D7%95%D7%93%D7%99&amp;action=edit&amp;section=8" title='עריכת פסקה: "אות ו"' data-section="8" class="mw-ui-icon mw-ui-icon-element mw-ui-icon-minerva-edit-enabled edit-page"></a1></span></h3>
<p>אם נשפך משקין שאין מלבנים על המפה שעל השולחן - הנה הט"ז ז"ל אוסר לשאוב המשקין ההם תוך כף אחד ולשפוך לחוץ, דאע"ג דמשליך לאיבוד, מכל מקום בשעה שהוא שואב תוך הכף עושה איסור, והוי לה תולדה דמפרק, ולא יועיל מה ששופך לאיבוד; אך הרב "אליה רבא" ז"ל חולק על הט"ז בזה, ומתיר לשאוב משקין אלו שאינם מלבנים בכף ואפילו בכוח, כיון שדעתו להשליכם לאיבוד. ובסה"ק "מקבצאל" העליתי כ"אליה רבא" ז"ל; אבל במשקין המלבנים אסור לשאוב ואסור לגרור אפילו בסכין, משום דגורר ודוחה המשקין למקום יבש ואסור משום מכבס, ועוד משום איסור סחיטה, ואפילו אם אינו סוחט בכוח, גזרינן שמא יסחט בכוח, שיש בזה איסור תורה. 
</p>
<h3 class="in-block"><span id=".D7.96"></span><span class="mw-headline" id="אות_ז">אות ז</span><span class="mw-editsection"><a1 href="/w/index.php?title=%D7%91%D7%90%22%D7%97_%D7%A9%D7%A0%D7%94_%D7%A9%D7%A0%D7%99%D7%99%D7%94_%D7%A4%D7%A7%D7%95%D7%93%D7%99&amp;action=edit&amp;section=9" title='עריכת פסקה: "אות ז"' data-section="9" class="mw-ui-icon mw-ui-icon-element mw-ui-icon-minerva-edit-enabled edit-page"></a1></span></h3>
<p>יש נוהגים, כשנפל טינוף על מלבוש וכדומה, ירחצו אותו באופן זה - שיעבירו עליו המים, או ינענעו אותו במים עד שיוסר הטינוף, ולא יסחטו אותו, אלא יניחוהו עד שייבש; וסוברים שמותר בכך, מחמת דאין סוחטין אותו; ובאמת הוא איסור גמור, וזה טעות בידם, שהוא מלאכה גמורה, כן כתב הרמב"ם ז"ל בכתיבת יד, והביאו בריש ספר "מעשה-רוקח". ואם השתין תינוק על הבגד, לא ישפכו עליו מים כדי לבטלו, דשרייתו זהו כבוסו; וכן לא יסנן מים בחלוקו, אבל מפה המיוחדת לכך, שרי. 
</p>
<h3 class="in-block"><span id=".D7.97"></span><span class="mw-headline" id="אות_ח">אות ח</span><span class="mw-editsection"><a1 href="/w/index.php?title=%D7%91%D7%90%22%D7%97_%D7%A9%D7%A0%D7%94_%D7%A9%D7%A0%D7%99%D7%99%D7%94_%D7%A4%D7%A7%D7%95%D7%93%D7%99&amp;action=edit&amp;section=10" title='עריכת פסקה: "אות ח"' data-section="10" class="mw-ui-icon mw-ui-icon-element mw-ui-icon-minerva-edit-enabled edit-page"></a1></span></h3>
<p>השיער אין בסחיטתו איסור מן התורה, מפני שהשיער קשה ואינו בולע המים בתוכו; אך סחיטת שיער אסורה מדברי סופרים. והטובל בשבת - בין איש, בין אישה - לא יסחטו השיערות שלהם, אלא יביאו מטפחת גדולה המיוחדת לניגוב ויתנגבו בה, ויקנחו בה פניהם וראשם. ואע"ג דע"י הקנוח נסחט השיער - הוי סחיטה כלאחר יד, וכיון דסחיטת שיער דרבנן, התירו בכהאי גונא דאי אפשר, משום דהוי כלאחר יד, והמים הנסחטין הולכין לאיבוד; ועם כל זה לא יקנח בכוח, אלא בנחת לאט לאט עד שיבלעו המים שבשיער במטפחת. ויש חסידים שאין מקנחים שיערות הזקן, אלא מנפצים אותו בידם, ויניחו שתתנגב הלחלוחית מאליה. וכאשר שותה האדם מים או שאר משקין, נכון להיזהר לבלתי יסחט שיער השפה בידו, אלא יקנח במטפחת; ועיין תוספת שבת, סעיף קטן ט"ל ומהחצית השקל, סעיף קטן כ"ג. 
</p>
<h3 class="in-block"><span id=".D7.98"></span><span class="mw-headline" id="אות_ט">אות ט</span><span class="mw-editsection"><a1 href="/w/index.php?title=%D7%91%D7%90%22%D7%97_%D7%A9%D7%A0%D7%94_%D7%A9%D7%A0%D7%99%D7%99%D7%94_%D7%A4%D7%A7%D7%95%D7%93%D7%99&amp;action=edit&amp;section=11" title='עריכת פסקה: "אות ט"' data-section="11" class="mw-ui-icon mw-ui-icon-element mw-ui-icon-minerva-edit-enabled edit-page"></a1></span></h3>
<p>בשר חי, אפילו אינו מלוח, מותר לטלטלו מפני שראוי לאכילת אדם, שיש בני-אדם כוססין בשר חי; אבל בשר קשה שאינו ראוי לכוס אותו, אסור לטלטלו; והוא הדין שומן וכיוצא, דאין ראוי לאכלו חי, דאסור לטלטלו; ואע"ג דראוי לכלבים וחתולים, כל שראוי למאכל אדם אינו עומד לכלבים; אבל בשר סרוח מותר לטלטלו, דהוא ראוי לכלבים ועומד לכלבים; ועיין <a1 href="/w/index.php?title=%D7%A9%D7%95%D7%9C%D7%97%D7%9F_%D7%A2%D7%A8%D7%95%D7%9A_%D7%94%D7%A8%D7%91_%D7%90%D7%95%D7%A8%D7%97_%D7%97%D7%99%D7%99%D7%9D_%D7%A9%D7%97&amp;action=edit&amp;redlink=1" class="new" title="שולחן ערוך הרב אורח חיים שח (הדף אינו קיים)">שולחן ערוך רבנו זלמן, סימן ש"ח</a1>, סעיף ס"ח. ובסה"ק "מקבצאל" העליתי, דהאי דינא דבשר חי מותר בטלטול משום דחזי לאומצא, לא שייך בזמן הזה, כי עתה אנחנו רואין דליכא בני-אדם בינינו שכוססין בשר חי. 
וכן דג מלוח מותר לטלטלו, ושאינו מלוח אסור, שאינו ראוי לשום אדם, ואינו עומד להשליכו לכלבים. וגם על דין זה כתבתי שם, דהיינו דווקא בדג מלוח שראוי לאכילה, כמו דגים מלוחים הבאים מעיר בצרה, שדרכם למלחם מליחה מעלייא הרבה שהם ראויים לאכילה, אבל דגים שמולחים אותם מעט בשביל לטגנם באש, דאין ראויים לאכילה כלל, אסור לטלטלם בשבת. 
</p>
<h3 class="in-block"><span id=".D7.99"></span><span class="mw-headline" id="אות_י">אות י</span><span class="mw-editsection"><a1 href="/w/index.php?title=%D7%91%D7%90%22%D7%97_%D7%A9%D7%A0%D7%94_%D7%A9%D7%A0%D7%99%D7%99%D7%94_%D7%A4%D7%A7%D7%95%D7%93%D7%99&amp;action=edit&amp;section=12" title='עריכת פסקה: "אות י"' data-section="12" class="mw-ui-icon mw-ui-icon-element mw-ui-icon-minerva-edit-enabled edit-page"></a1></span></h3>
<p>ביצה שנולדה בשבת, אסורה אפילו בטלטול. ואם כופה עליה כלי שלא תשבר, יזהר שלא יגע בה. ופירות שנשרו מן האילן בשבת, אסורים אפילו בטלטול, ואפילו ספקן אסור. 
</p>
<h3 class="in-block"><span id=".D7.99.D7.90"></span><span class="mw-headline" id="אות_יא">אות יא</span><span class="mw-editsection"><a1 href="/w/index.php?title=%D7%91%D7%90%22%D7%97_%D7%A9%D7%A0%D7%94_%D7%A9%D7%A0%D7%99%D7%99%D7%94_%D7%A4%D7%A7%D7%95%D7%93%D7%99&amp;action=edit&amp;section=13" title='עריכת פסקה: "אות יא"' data-section="13" class="mw-ui-icon mw-ui-icon-element mw-ui-icon-minerva-edit-enabled edit-page"></a1></span></h3>
<p>הרוקק ברוח והרוח מפזר הרוק – אסור, משום דדמי לזורה; ואע"ג דאין מתכון לכך - פסיק רישא הוא ואסור מדרבנן. ואע"ג דיש חולקים על זה - רבו האחרונים ז"ל דחיישי לזה. 
</p>
<h3 class="in-block"><span id=".D7.99.D7.91"></span><span class="mw-headline" id="אות_יב">אות יב</span><span class="mw-editsection"><a1 href="/w/index.php?title=%D7%91%D7%90%22%D7%97_%D7%A9%D7%A0%D7%94_%D7%A9%D7%A0%D7%99%D7%99%D7%94_%D7%A4%D7%A7%D7%95%D7%93%D7%99&amp;action=edit&amp;section=14" title='עריכת פסקה: "אות יב"' data-section="14" class="mw-ui-icon mw-ui-icon-element mw-ui-icon-minerva-edit-enabled edit-page"></a1></span></h3>
<p>אין עולין באילן - בין לח, בין יבש - ואין נתלין בו, ואין משתמשין בו שום תשמיש, כגון להניח עליו חפץ או ליטול ממנו חפץ, או לקשור בו בהמה או חבל ועריסה של תינוק וכיוצא בזה, הכול אסור. ואם יש חבל קשור באילן, אסור לתלות שום דבר באותו החבל. ומותר ליגע באילן ובלבד שלא ינידנו. ואם יש סל תלוי באילן דהוי צדדין, אסור ליקח דבר מן הסל, אבל אם יש יתד תקוע באילן והסל תלוי ביתד, דהוי צדדי צדדין, מותר ליקח דבר מן הסל, אבל לא יקח את הסל עצמו.
</p>
<h3 class="in-block"><span id=".D7.99.D7.92"></span><span class="mw-headline" id="אות_יג">אות יג</span><span class="mw-editsection"><a1 href="/w/index.php?title=%D7%91%D7%90%22%D7%97_%D7%A9%D7%A0%D7%94_%D7%A9%D7%A0%D7%99%D7%99%D7%94_%D7%A4%D7%A7%D7%95%D7%93%D7%99&amp;action=edit&amp;section=15" title='עריכת פסקה: "אות יג"' data-section="15" class="mw-ui-icon mw-ui-icon-element mw-ui-icon-minerva-edit-enabled edit-page"></a1></span></h3>
<p>לפעמים הילדים נותנים חיטים וכיוצא בקרקע החצר כדי שיצמחו - צריך לגעור בהם אע"פ שהם נותנים זה בחול, מפני שבני הבית באים על ידי כך לידי מכשול בשבת, ששופכים מים בקרקע החצר ולאו אדעתייהו. ולכן כל אדם שרואה צמחים בחצרו, יתלוש אותם בחול, כדי שלא יבואו למכשול בשבת. גם דרכם של ילדים לעשות כיס מלא חיטים, וקושרים אותו סביב כלי חרס קטן של מים, כדי שיעלה הכיס עשבים סביבות הכלי - צריך לגעור בהם ולבטל זה, כדי שלא יבואו בזה לידי מכשול בשבת, שמטלטלין אותו הכלי ממקום למקום, וזה דינו כעציץ נקוב דאסור לטלטלו. ועציץ שבו נטוע עשבים, אע"פ שאינו נקוב אסור לטלו מעל גבי קרקע ולהניחו על גב יתדות, דדמי לתולש; וכן אין לטלו מעל גבי יתדות ולהניחו על הקרקע, דדמי לנוטע. 
</p>
<h3 class="in-block"><span id=".D7.99.D7.93"></span><span class="mw-headline" id="אות_יד">אות יד</span><span class="mw-editsection"><a1 href="/w/index.php?title=%D7%91%D7%90%22%D7%97_%D7%A9%D7%A0%D7%94_%D7%A9%D7%A0%D7%99%D7%99%D7%94_%D7%A4%D7%A7%D7%95%D7%93%D7%99&amp;action=edit&amp;section=16" title='עריכת פסקה: "אות יד"' data-section="16" class="mw-ui-icon mw-ui-icon-element mw-ui-icon-minerva-edit-enabled edit-page"></a1></span></h3>
<p>כריכת המצנפת על הכובע, דרך קיפולם, בשבת - אסר הרב הגאון "שער-אשר" קובו ז"ל, סימן ט', משום מתקן מנא בשבת. ובמפתחות שם הביא סעד לדבריו מן חידושי דינים לרבני ירושלים הקדמונים, יעוין שם. ובסה"ק "רב- פעלים" הארכתי בראיות ברורות דאם עושה הקיפולים ומתקן המצנפת על הכובע אחר שלובשו בראשו, אע"פ דכריכה זו צריך לה אומנות שתהיה מכוונת יפה - לא חשיב זה מתקן מנא, אלא דרך לבישה הוא, שהוא מתקן לבושו עליו כדרך שהוא חוגר חגורו יפה. והמצנפת דאיירי בה חידושי דינים הנזכר, דרכם היה לתחוב הכובע בכלי אחד שקורין "קאלב" ("ראש", עץ לגיהוץ כובעים), ומשים אותה לפניו, וכורך עליו המצנפת בקיפולים שונים בסדר יפה וראוי, ולכן מחזי כמתקן מנא, דאינו עושה זה על גופו כדי שיהיה חשיב דרך מלבוש. וכן המנהג פשוט פה עירנו לתקן המצנפת על ראשם בשבת, אע"ג דצריכה כריכתה אומנות ידיים; ובדורות שקדמו היו רוב אנשי העיר לובשים מצנפת כזו. 
</p>
<h3 class="in-block"><span id=".D7.98.D7.95"></span><span class="mw-headline" id="אות_טו">אות טו</span><span class="mw-editsection"><a1 href="/w/index.php?title=%D7%91%D7%90%22%D7%97_%D7%A9%D7%A0%D7%94_%D7%A9%D7%A0%D7%99%D7%99%D7%94_%D7%A4%D7%A7%D7%95%D7%93%D7%99&amp;action=edit&amp;section=17" title='עריכת פסקה: "אות טו"' data-section="17" class="mw-ui-icon mw-ui-icon-element mw-ui-icon-minerva-edit-enabled edit-page"></a1></span></h3>
<p>מדיחין כלים לצורך היום, ואפילו בליל-שבת לצורך שחרית; אך אחר סעודה שלישית אסור, דהוי לצורך חול. וכלי שתייה מותר להדיח כל היום, דחזו ליה בכל עת. וצריך להזהיר העם בהצעת המיטות שמציעים מבעוד יום לצורך הלילה, בימי הקיץ שדרכם להציע על הגג כדי שתתקרר, דאסור למעבד הכי. והמזהיר והנזהר, תבוא עליהם ברכה.
</p>




</div></div></div></div>
</div>
			
		</main>
		
</footer>


	</div>
</div>
<div class="mw-notification-area" data-mw="interface"></div>
<!-- v:8.1.2 -->



		</body>
		</html>
		